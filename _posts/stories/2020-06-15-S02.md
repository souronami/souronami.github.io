---
title: ভালোবাসার রঙ এবং রূপকের গল্প
date: 2020-06-15 17:00:00 +0600
permalink: /story/bhalobasar-rawng-ebong-rupoker-gawlpo/
tags: [Romantic Story]
description: এভাবে সেভাবে না, যেকোনোভাবেই ভালোবাসা হতে পারে
---

সকালে ঘুম থেকে উঠে চোখ মুছতে মুছতে টেবিলের দিকে গেলাম। তারপর টেবিলের ওপরে রাখা সিগারেটের প্যাকেট থেকে একটা সিগারেট জ্বালিয়ে গেলাম ব্যালকনির দিকে। সকাল সকাল ঘুম থেকে উঠে একটা সিগারেট ধরিয়ে বাইরের পরিবেশ দেখতে বেশ ভালোই লাগে। তাই কাজটাকে আমি রীতিমত অভ্যাস বানিয়ে নিয়েছি। রোজকার মতো আজকেও তার ব্যতিক্রম ঘটেনি—তবে আজকে বাইরের পরিবেশ কিছুটা অন্যরকম। মানে একটু অন্যরকমের আমেজ আর কী। রাস্তা দিয়ে প্রচুর যুবক যুবতিদের আনাগোনা।  
.  
আমাদের ব্যালকনি থেকে রাস্তাটা বেশ স্পষ্টই দেখা যায়। তাই রাস্তায় চলাচলরত যুবক যুবতিদের বেশভূষা দেখে আর বুঝতে সমস্যা হলো না—আজ পহেলা ফাল্গুন। আরে—আমি তো একেবারেই ভুলে গেছিলাম!  
.  
গত বছরের এই দিনটাতে আমি একা একাই ঘুরতে বেরিয়েছিলাম। চারিদিকে প্রচুর কাপলের ঢল, আর হলুদ রঙ গোটা শহরটাকেই হলুদ পাখির মতো রূপ দিয়েছিলো। আমার অবশ্য সেসব দেখতে বেশ ভালোই লাগছিলো। কারণ আমার এসব প্রেমভালোবাসা দেখতে ভালোই লাগে। যদিও আজ অবধি নিজে একটা প্রেম করে উঠতে পারিনি, তবুও বন্ধুমহলে প্রেমের ব্যাপারে আমার বিশেষ খ্যাতি আছে। কারণটা হলো এই যে, আমি প্রেমের ব্যাপারে মানুষকে বেশ ভালো জ্ঞান দিতে পারি। জ্ঞান বললে অবশ্য একটু ভুল হবে—সাজেশন বা সল্যুশন বললে ভালো হয়। এসব না হয় পরে বলবো, যেটা বলছিলাম সেটা আগে শেষ করা যাক।  
.  
গত বছরের এই দিনটাতে আমি ঘুরতে বেরিয়েছিলাম। হাঁটতে হাঁটতে গিয়েছিলাম রবীন্দ্র সরবোরের দিকে। সেখানকার পরিবেশ বেশ জমজমাট ছিলো। দেখে মনে হচ্ছিলো চারিপাশে প্রেমের জোয়ার বয়ে যাচ্ছে। আমার কোনোরকমের তাড়া বা কাজ না থাকার কারণে আমি বসে বসে সেসব দেখছিলাম। সত্য কথা বলতে—আমার কখনই খুব একটা কাজ থাকে না। তাই প্রায় সবসময়ই এরকম ভবঘুরের মতো ঘুরে বেড়াই। আর একা একা এখানে ওখানে বসে সময় কাটায়।  
.  
তো সেইদিনটাতেও আমি একা একাই বসেছিলাম। বসে বসে হঠাৎ খেয়াল করলাম, আমার থেকে কিছুটা দূরে একটা মেয়ে বসে আছে। একা একা। তাঁর খোঁপায় গোঁজা একগুচ্ছ ফুল। ফুলের নামটা অবশ্য আমার জানা নেই, কারণ ওসব ফুলের ব্যাপারে আমার জ্ঞান খুবই কম। পহেলা ফাল্গুনের নিয়ম মেনে সেই মেয়েটিও হলুদ শাড়ি পরে এসেছিলো, বসন্তকে বরণ করতে। বসে বসে মেয়েটিকে দেখতে বেশ ভালোই লাগছিলো। কিন্তু আমার মনে প্রশ্ন জাগলো, ‘এইরকম একটা বিশেষ দিনে মেয়েটি একা কেন?’ পুরো কিউরিয়াস ব্যাপার!  
.  
আমার সম্পর্কে কয়েকটা কথা না বললেই নয়। আমি মানুষ হিসেবে খুবই কিউরিয়াস, আর তাই কোনোরকমের কিউরিয়াস ব্যাপারস্যাপার দেখলে নিজেকে মোটেও শান্ত রাখতে পারি না, যতক্ষণ অবধি না আসল ব্যাপারটা জানতে পারি। আর আসল ব্যাপারটা জানার জন্য আমি হাজারটা মিথ্যা কথা বলতেও পিছুপা হই না।  
.  
আমার এই অদ্ভুতরকমের বাজে অভ্যাসটা আমাকে বারবার ঠেলে দিচ্ছিলো সেই মেয়েটির দিকে। কিন্তু নিজেকে খানিকটা সামলে নিয়ে পকেট থেকে সিগারেটের প্যাকেটটা বের করে একটা সিগারেট জ্বালালাম, আর সেটা ফুঁকতে ফুঁকতে মেয়েটিকে দেখতে লাগলাম। কোনোভাবেই যেন ওই মেয়েটির দিক থেকে চোখ ফেরাতে পারছিলাম না। কারণ মেয়েটির মুখখানা কেমন জানি মলিন হয়ে ছিলো। আর তাই আমি সেই মলিন মুখের দিকে তাকিয়েই ছিলাম। ডুবে গেছিলাম সেই মলিন মুখাবয়বের ভেতরে। অবশ্য তাকিয়ে না থেকে উপায় ছিলো? মেয়েদের মলিন মুখ দেখলেই যে আমার বড্ড নেশা লেগে যায়। আর সেজন্যই তো মলিন মুখ দেখলে কোনোভাবে চোখ ফেরাতে পারি না।  
.  
কথাটা শুনে হয়তো ভাবছেন আমি পাগল। নাহলে মলিন মুখে নেশার কথা বলতে যাবো কেন? হ্যাঁ, আমি ঠিকই বলেছি। মলিন মুখে আসলেই নেশা আছে। তাও আবার একটু আধটু নেশা না। প্রচন্ডরকমের নেশা। কারণ মলিন মুখের একটা আলাদা ভাষা আছে। সেই ভাষা সবাই বোঝে না। সেই ভাষাকে যদি আপনি বুঝতে পারেন তবে আপনিও মলিন মুখের নেশায় পড়ে যাবেন। কেন জানেন? কারণ মেয়েদের মলিন মুখে তাদের ভালোবাসা আর নিরীহ স্বভাবের স্পষ্ট প্রতিচ্ছবি ফুটে ওঠে। আর তাই আমার মেয়েদের মলিন মুখ এত পছন্দ। দেখলে নেশা লেগে যায়।  
.  
এভাবে মেয়েটির দিকে তাকিয়ে থাকতে থাকতে অনেকক্ষণ কেটে গেলো। কিন্তু মেয়েটির কাছে কেউ এলো না। তাই আমার কিউরিয়াস মাইন্ড আমাকে বললো, “চল ভাই, একটু রহস্য উন্মোচন করে আসি।”    
.  
তবে এভাবে হঠাৎ করে যার তার প্রতি কিউরিয়াস হয়ে পড়া, আর রহস্য উন্মোচন করার ব্যাপারটা আপনার কাছে বেয়াদবি মনে হলেও এটা আমার অভ্যাস। তাই কিচ্ছু করার নেই। আর রহস্য উদঘাটন করতে গিয়ে যদি আমি অপমানিতও হই, তাও খুব একটা লজ্জা পাবো না বললেই চলে। হ্যাঁ, ঠিকই শুনেছেন। লজ্জা পাবো না। ওই যে বাংলায় একটা প্রবাদ বাক্য আছে না? ‘লজ্জা, ঘৃণা, ভয়—তিন থাকিতে নয়।’ এটা যেদিন শুনেছিলাম—ঠিক সেদিন থেকেই কথাটাকে মনেপ্রাণে পালন করা শুরু করেছি। কারণ এই তিনটার মধ্যে যেকোনো একটা থাকলেই জীবনে বাঁধা আসতে পারে। এজন্যই আমি ঘৃণা আর ভয়ের সাথেসাথে আমার লজ্জাবোধটাকেও বিসর্জন দিয়েছি।  
.  
যে চিন্তা সেই কাজ। মেয়েটির দিকে অগ্রসর হলাম, এবং মেয়েটির কাছে গিয়ে বললাম, “এক্সকিউজ মি, আমি কি এখানে বসতে পারি?”  
.  
	মেয়েটি কোনো উত্তর দিলো না। কিন্তু আমার দিকে একটু কেমন করে জানি তাকালো। মনে হলো আমি তাকে খুব বিরক্ত করলাম।  
.  
	এবার একটু পার্সোনালিটি মেনটেন করার ভাব দেখিয়ে বললাম, “আচ্ছা স্যরি, আপনাকে বোধহয় বিরক্ত করলাম।”  
	— জ্বি না। আপনি চাইলে বসতে পারেন।  
	কথাটা বললো ঠিকই—কিন্তু কিছুটা এভোয়েড করার সুরে। তবে আমি মোটেও মাইন্ড করিনি। কারণ আমি জানি, প্রথম প্রথম এভোয়েড করা মেয়েদের জন্মগত অভ্যাস। তাই চট করে মেয়েটির পাশে বসে পড়লাম, মোটামুটি দু’ফুটের মতো দূরত্ব বজায় রেখে। তারপর মেয়েটিকে জিজ্ঞেস করলাম, “আপনি কি কারও জন্য অপেক্ষা করছেন?”  
	— জ্বি না।  
	উত্তরের সাথে মেয়েটির মুখে বেশ বিরক্তির ছাপ ফুটে উঠলো।  
.  
	আমি জানি, একজন অপরিচিত লোক এই ধরণের প্রশ্ন জিজ্ঞেস করলে যেকোনো মেয়েই বিরক্তবোধ করবে। তবুও আমি প্রশ্ন করবো, আমাকে প্রশ্ন করতেই হবে। কারণ আমি আগেই বলেছি, রহস্য উদঘাটন না করা অবধি আমার মোটেও ভালো লাগে না। আর রহস্য উদঘাটনের জন্য আমি নির্লজ্জের মতো ব্যাবহার করতেও পিছুপা হই না। তাই আবারও মেয়েটিকে বললাম, “কিন্ত আপনাকে দেখে মনে হচ্ছে আপনার মনটা বেশ খারাপ। আর আপনি বোধহয় কারও জন্য অপেক্ষা করছেন।”  
.  
	মেয়েটি কোনো উত্তর দিলো না। কিন্তু তাঁর চোখ দুটো টলমল করে উঠলো। এমন অবস্থা দেখে আমি মেয়েটিকে বললাম, “মন খারাপ করবেন না। সব ঠিক হয়ে যাবে।”  
.  
	এবার বেশ রাগান্বিত স্বরে মেয়েটি আমাকে বললো, “আপনি কে মশায়? হুট করে এসেই একের পর এক প্রশ্ন করে যাচ্ছেন। কেন এসেছেন আপনি?”  
	— ধরুন আমি আপনার বন্ধু। আমি দূর থেকে খেয়াল করলাম আপনি মন খারাপ করে এখানে বসে আছেন। তাই আপনার মন ভালো করতে এখানে এলাম।  
	— ওহ, তাই বুঝি? মন ভালো করতে আসলেন নাকি একা দেখে ফ্লার্ট করতে আসলেন?  
	— এ মা—না না, আমি ফ্লার্ট করতে আসিনি। একদম মাক্কালির দিব্যি বলছি।  
	— তাহলে? তাহলে কেন এসেছেন?  
	— ওই যে বললাম, আপনার মন ভালো করতে এসেছি।  
	— আপনি তো আজব লোক মশায়!  
	— হ্যাঁ, সে আপনি ঠিকই বলেছেন। আজব লোকই বটে।  
	— আমি কি জানতে পারি যে আপনি কীভাবে আমার মন ভালো করবেন?  
	— হ্যাঁ, অবশ্যই জানতে পারেন।  
	— তাহলে বলুন দেখি।  
	— বলবো তো। তবে আপনার মন ভালো করতে তাহলে তো আগে আপনার মন খারাপের কারণটা জানতে হবে, নাকি?  
	— হুম।  
	— তাহলে আপনার মন খারাপের কারণটা বলুন।  
	— কিছু না। এমনি।  
	— এমনি কি কারও মন খারাপ হয় নাকি?  
	— হুম, হয়।  
	— না, মোটেও না। আমি যদি ভুল না হই তবে আপনি কারও জন্য অপেক্ষা করছেন, কিন্তু সে এখনও আসেনি বলেই আপনার মন খারাপ।  
.  
	মেয়েটি আবার চুপ করে রইলো, আর সেই সাথে তাঁর চোখ দুটো আবারও টলমল করে উঠলো। বুঝতে অসুবিধা হলো না যে এটাই তাঁর মন খারাপের আসল কারণ।  
.  
	— মন খারাপ করছেন কেন? হয়তো কোনো কাজে আটকা পড়েছে, তাই আসতে দেরি হচ্ছে। একটু পরে ঠিকই এসে পড়বে।  
	— হুম।  
	— ফোন করেছিলেন?  
	— করেছিলাম।  
	— কী বললো?  
	— রিসিভ করেনি।  
	— তাহলে হয়তো ব্যাস্তই ছিলো। আরেকবার ট্রাই করে দেখুন।  
.  
	মেয়েটি আবার ফোন দিলো, এবং এবার ওপাশ থেকে ফোন কলটা রিসিভ করা হলো। তারপর মেয়েটি ফোনে পর্যায়ক্রমে যে কথা গুলি বললো, সেগুলো হলো:  
		‘হ্যালো—  
		কে বলছেন?  
		ঋদ্ধি কোথায়?  
		ঋদ্ধিকে ফোনটা দিন।’  
.  
	ওপাশ থেকে কী কী উত্তর এসেছে আমি শুনতে পাইনি, কিন্তু ফোন কলটা কাটার পরে মেয়েটির মুখে যে ছাপটা দেখলাম, তাতে বুঝতে অসুবিধা হলো না যে কোনো একটা ঝামেলা হয়েছে।  
.  
	আমি মেয়েটিকে জ্বিজ্ঞেস করলাম, “কী হয়েছে?”  
	মেয়েটি উত্তর না দিয়ে কান্না শুরু করে দিলো, খুব জোরে। আমি কী করবো ঠিক বুঝে উঠতে পারছিলাম না। মেয়েটির চোখের জল মোছার জন্য পকেট থেকে রোমাল বের করতে যাবো—এমন সময় মনে পড়লো, আমি আসলে টিস্যু বা রোমাল কোনোটাই ব্যবহার করি না।  
.  
	ভীষণ মুশকিলে পড়ে গেলাম। কী করা যায়—কী করা যায়—ভাবতে ভাবতে গায়ে থাকা চাদরটা এগিয়ে দিলাম মেয়েটির দিকে।  
	— কাঁদবেন না। চোখটা মুছে ফেলুন।  
.
	মেয়েটি থামলো না, কেঁদেই চললো। আর আমার চাদরটা দিয়ে চোখের পরিবর্তে নাকটাই বেশি মুছতে লাগলো। ওই যেমন সিনেমাতে দেখায় আর কী। মেয়েটির কান্না কীভাবে থামানো যায় সেটা ভেবে আমার ভীষণ চিন্তা হতে লাগলো। একই সাথে আরও একটা চিন্তা হতে লাগলো এই ভেবে যে, আমার এই চাদরটা আজকে কে ধুয়ে দেবে? কাজের মহিলা তো এক সপ্তাহের ছুটিতে গেছে। এসব চিন্তা করতে করতে দেখি মেয়েটি কিছুটা স্বাভাবিক হয়েছে। আমি জিজ্ঞেস করলাম, “কী হয়েছে?”  
	— ঋদ্ধির ফোনটা একটা মেয়ে রিসিভ করেছে।  
	নাক টানতে টানতে বললো মেয়েটি।  
.  
	তার মানে মেয়েটি যার জন্য অপেক্ষা করছে তার নাম ঋদ্ধি।  
	— তাতে কী? বোন টোন হবে হয়তো।  
	— না। ও তো ভার্সিটির হোস্টেলে থাকে। তাছাড়া ওর কোনো বোন নেই।  
.  
	মেয়েটি বুঝতে পেরেছে যে তাকে ঠকানো হয়েছে। তবে কথাটা শুনে আমার কিছুটা গিলটি ফিল হতে লাগলো। কারণ আমিই তো কলটা করতে বলেছি। আমার মনে হতে লাগলো, আমি ফোনটা না করতে বললে হয়তো আজ মেয়েটিকে এভাবে কাঁদতে হতো না। এসব ভাবনার ভেতর আরেকটা ব্যাপার ভেবে ভালো লাগলো যে, না সত্যিটা সামনে এসেছে। তবে মেয়েটির কান্নার জন্য আমি কিছুটা হলেও দায়ী। তাই আমাকেই সব ঠিক করতে হবে।  
	— মন খারাপ করবেন না। এটা তো ভালো হলো যে, সত্যিটা আপনার সামনে এসেছে।  
	— হুম।  
	হালকা নাক টানতে টানতে বললো মেয়েটি।  
.  
	কান্না করে মেয়েটির চোখ দুটো রক্তজবার মতো লাল হয়ে গেছে। আমি মেয়েটিকে জিজ্ঞেস করলাম, “খুব ভালোবাসেন?”  
	— হুম।  
	— কিছু যদি মনে না করেন একটা প্রশ্ন করি।  
	— হুম।  
	— ছেলেটা কী করে?  
	— আমার ইমিডিয়েট সিনিওর।  
	হালকা কাঁদোকাঁদো গলায় উত্তর দিলো মেয়েটি।  
.  
	— ও আচ্ছা। আপনাদের কতদিন হলো সম্পর্ক হয়েছে?  
	— তিন মাস।  
	— সম্পর্কটা কীভাবে হয়েছিলো জানতে পারি?  
	— ও আমাকে প্রপোজ করেছিলো।  
	— প্রপোজ করলো, আর অমনি আপনি রাজি হয়ে গেলেন?  
	— হ্যাঁ, কারণ ও আমার ক্রাশ ছিলো।  
	— ও আচ্ছা। ক্রাশ খেয়েছিলেন কী দেখে?  
	— ও বেশ হ্যান্ডসাম, হাইটও বেশ ভালো, আর বাইকও চালাই।  
	— ব্যাস! এসব দেখেই ক্রাশ খেয়ে গেলেন?  
	চুপ করে রইলো মেয়েটি।  
.  
	আমি আগেই বলেছি বন্ধুমহলে প্রেমের ব্যাপারে আমার বেশ খ্যাতি আছে। কারণ প্রেমের ব্যাপারে আমি তাদের বেশ ভালো সমাধান দেই। তাই মেয়েটির এই সিচুয়েশন দেখে বুঝতে পারলাম, এখন হুট করে প্রেম বিষয়ক কোনো কথা বলা ঠিক হবে না। তাতে মেয়েটি আরও কষ্ট পাবে। আরেকটু স্বাভাবিক তাহলে তবেই এসব বিষয় নিয়ে কথা বলা যাবে। তাই টপিকটা চেঞ্জ করে ফেললাম।  
	— আপনি কী করেন?  
	— পড়াশোনা করি।  
	— কোথায়?  
	— ঢাকা বিশ্ববিদ্যালয়।  
	— ওয়াও জোশ। কোন সাবজেক্ট?  
	— ম্যাথেমেটিকস।  
	— বাহ। দারুণ দারুণ।  
	— ইয়ার?  
	— এবার ফার্স্ট ইয়ার।  
	— বাহ। খুব ভালো।  
	— আপনি কী করেন?  
	প্রশ্ন করলো মেয়েটি।  
.  
	— আমিও ওই পড়াশোনা করি আর কী।  
	— কোথায়?  
	— ইউ এ পি চেনেন?  
	— ইউ এ পি! ‘ইউ এ পি’ কী?  
	— ইউনিভার্সিটি অব এশিয়া প্যাসিফিক।  
	— ওহ হ্যাঁ। এবার চিনতে পেরেছি। আপনার কোন সাবজেক্ট?  
	— আমার কম্পিউটার সায়েন্স।  
	— ওহ। ইয়ার?  
	— এবার থার্ড ইয়ার।  
	— ওহ আচ্ছা। আপনার নামটা কি জানতে পারি?  
	— সে নাহয় পরে বলবো। তার আগে আপনাকে কিছু প্রশ্ন করবো?  
	— জ্বি।  
	— তবে আপনাকে প্রমিজ করতে হবে যে আপনি আর কাঁদবেন না।  
	হালকা হেসে মেয়েটি বললো, “আচ্ছা।”  
.  
	মেয়েটির এই হালকা হাসি আমাকে অনেক স্বস্তি দিলো। বুঝতে পারলাম মেয়েটি এখন অনেকটাই স্বাভাবিক হয়েছে। এখন প্রশ্নগুলো করাই যায়।  
	— আচ্ছা বলুন তো ভালোবাসার রঙ কেমন?  
	— ভালোবাসার আবার রঙ হয় নাকি?  
	— হ্যাঁ, হয় তো।  
	— উম... তাহলে গোলাপি।  
	— আপনার হঠাৎ কেন মনে হলো যে ভালোবাসার রঙ গোলাপি?  
	— কারণ গোলাপ দিয়েই তো মানুষ প্রেম নিবেদন করে তাই।  
	কথাটা শুনে আমার খুব হাসি পেলো। আমি হেসে ফেললাম। আমার হাসি দেখে মেয়েটি কিছুটা লজ্জা পেলো। লজ্জিত সেই চেহারায় তাঁকে বেশ লাগছিলো। এজন্যই বোধহয় লোকে বলে, ‘লজ্জাই নারীর ভূষণ।’  
.  
	— হাসছেন কেন?  
	লজ্জিত চেহারার সাথে আলতো হাসি মিশিয়ে প্রশ্ন করলো মেয়েটি।  
.  
	— আপনার কথা শুনে।  
	হাসতেই হাসতেই উত্তর দিলাম আমি।  
.  
	— কেন?  
	— কারণ আপনি একজনকে ভালোবাসলেন অথচ ভালোবাসার রঙ কী সেটাই জানলেন না! ব্যাপারটা অনেকটা ম্যাথের সূত্র না জেনে ম্যাথ পরীক্ষা দিতে যাবার মতো নয় কি?  
	— মানেটা ঠিক বুঝলাম না।  
	— মানেটা খুব সহজ। আপনার মতো অধিকাংশ মানুষই ভালোবাসার রঙ চেনে না। এজন্যই তারা বারবার ভুল মানুষের প্রেমে পড়ে যায়, ভুল মানুষকে ভালোবেসে ফ্যালে। ঠিক যেমন ম্যাথের সূত্র না জানলে ভুল ম্যাথটাকেও সঠিক মনে হয়, ঠিক তেমনি ভালোবাসার রঙ না চিনলে ভুল মানুষকেও সঠিক মনে হয়।  
.  
	কিছুক্ষণ চুপ করে থাকার পর মেয়েটি প্রশ্ন করলো, “আচ্ছা, আপনি জানেন ভালোবাসার রঙ কী?”  
	— হ্যাঁ, জানি তো। খুব ভালোভাবে জানি।  
	— তাহলে বলুন ভালোবাসার রঙ কী?  
	— সাদা। একদম সাদা।  
	— সাদা!  
	— হ্যাঁ, সাদা।  
	— কেন?  
	— কারণ লাল, সবুজ আর নীলের মিশ্রণেই সাদার সৃষ্টি।  
	— এখানে লাল, সবুজ আর নীল! এগুলোর সাথে ভালোবাসার কী সম্পর্ক?  
	— আছে, সম্পর্ক আছে।  
	— কী সম্পর্ক?  
	— আচ্ছা বলছি। তবে তার আগে আপনার একটু জেনারেল নলেজ টেস্ট করবো।  
	— জেনারেল নলেজ!  
	— হ্যাঁ, জেনারেল নলেজ। এখন চটপট বলুন তো প্রকৃতির রঙ কী?  
	— সবুজ।  
	— রক্তের রঙ?  
	— লাল।  
	— বিজয়ী অর্থাৎ চ্যাম্পিয়নদের রঙ?  
	— উম... এটা তো জানি না।  
	— নীল।  
	— ওহ। এগুলোর সাথে ভালোবাসার সম্পর্ক কোথায় সেটাই তো বুঝলাম না।  
	— প্রকৃতির রঙ সবুজ, আর ভালোবাসাও প্রকৃতির মতোই সুন্দর। রক্তের রঙ লাল, তাই ভালোবাসায় যখন কোনো আঁচ লাগতে যায় তখন সেই ভালোবাসাকে বাঁচানোর জন্য মানুষ রক্ত ঝরাতেও দ্বিধাবোধ করে না। ভালোবাসা দিয়ে সবকিছু জয় করা যায়, তাই ভালোবাসা সবসময়ই বিজয়ী। আর বিজয়ীদের রঙ নীল।  
	— এই কারণেই বুঝি আপনার মতে ভালোবাসার রঙ সাদা?  
	— না। এটা ছাড়াও আরও কারণ আছে।  
	— কী কারণ?  
	— কারণ সাদা বিশুদ্ধতার প্রতিক, সাদা পবিত্রতার প্রতিক, সাদা রঙ আলোর সাথে মিশে অন্ধকারকে মুছে দেয়। ভালোবাসাও ঠিক তেমন। ভালোবাসাও মানুষের জীবনে মিশে জীবনের অন্ধকারকে মুছে দেয়, আলোর পথ দেখায়। তাছাড়া ভালোবাসার মত বিশুদ্ধ আর পবিত্র কোনো জিনিস এই পৃথিবীতে নেই। এজন্যই ভালোবাসার রঙ সাদা।  
	— আচ্ছা আপনি কাউকে ভালোবাসেন না?  
	— হ্যাঁ, বাসি।  
	— সে আজ আপনার সাথে আসেনি বুঝি?  
	— না।  
	— কেন?  
	— কারণ সে আমাকে ভালোবাসে না।  
	— তাহলে আপনি যে বললেন ভালোবাসি।  
	— হ্যাঁ, বাসি তো। কাউকে ভালোবাসতে হলে বুঝি তারও আমাকে ভালোবাসতে হবে? এমন কথা কোথাও লেখা আছে নাকি?  
	— না, কিন্তু এভাবে কি ভালোবাসা হয়?  
	— হবে না কেন? আলবাত হয়। এভাবে সেভাবে না, যেকোনোভাবেই ভালোবাসা হতে পারে। আপনার যাকে খুশি আপনি তাকে ভালোবাসতে পারেন। একদম পাগলের মতো ভালোবাসতে পারেন। কিন্তু তার জন্য সেই মানুষটির আপনাকে ভালোবাসার কোনো দরকার নেই। আপনি যদি সেই মানুষটির ভালোবাসা পাওয়ার উদ্দেশ্য নিয়ে তাকে ভালোবাসেন, তবে সেটা আর ভালোবাসা থাকে না। সেটা হয়ে যায় মোহ। সেটা হয়ে যায় লোভ। বাসনা।  
.  
	খানিকক্ষণ চুপ করে থেকে মেয়েটি আমাকে প্রশ্ন করলো, “আপনি কখনও তাকে মনের কথা বলেছেন?”  
	— না।  
	— কেন?  
	— কারণ কাউকে অনেক বেশি ভালোবেসে ফেললে ভালোবাসার কথাটা বলার সাহস থাকে না।  
	— কেন?  
	— কারণ ভয় হয়, প্রচুর ভয় হয়।  
	— কিসের ভয়?  
	— কাছাকাছি আসার ভয়।  
	— কাছাকাছি আসার ভয়? এটা আবার কেমন কথা!  
	— হ্যাঁ, এটাই সত্যি। কারণ মানুষ খুব খারাপ, প্রচণডরকমের খারাপ। এদের ক্ষমতা নেই ভালোবাসা নামক মহামূল্যবান জিনিসটাকে আগলে রাখার। এজন্যই তো ভালোবাসা পেলেই মানুষ খুব সহজেই সেই ধবধবে পবিত্র ভালোবাসার গায়ে দাগ লাগিয়ে ফ্যালে। আর সেই দাগটা কোনো সাধারণ দাগ নয়। সেই দাগ পেন্সিলের দাগের মতোও নয় যে ইচ্ছে হলেই রাবার দিয়ে মুছে ফেলা যাবে। সেই দাগ চিরস্থায়ী, কোনোদিনও মোছার মতো না। এজন্যই কাছাকাছি যাওয়ার ভয় হয়, ভালোবাসায় দাগ লেগে যাওয়ার ভয় হয়। তাই দূর থেকেই ভালোবাসি।  
.  
	আর জানেন তো? ভালোবাসা কখনও ছেড়ে যায় না। ভালোবাসা কখনও আঁধারে ঠেলে দেয় না। ভালোবাসা কাঁদায় না। ভালোবাসা তো শুধু শেখায় সবকিছু হাসিমুখে মেনে নিতে, কষ্ট পেলেও সেই কষ্টকে লুকিয়ে রাখতে। আর শেখায় নতুন করে বাঁচতে।  
.  
	আসলে এতদিন আপনি যেটাকে ভালোবাসা ভেবেছেন, সেটা আসলে ভালোবাসা ছিলোই না। সেটা ছিলো আপনার আবেগ। এজন্যই তো আপনাকে কাঁদাতে পেরেছে, আপনাকে ছেড়ে যেতে পেরেছে।  
.
  
আমি সেদিন দেখেছিলাম, মেয়েটিকে আমার সব কথা গলগল করে গিলতে, উপলব্ধি করতে। আমি নিশ্চিত যে, এই মেয়ে আর কোনোদিন কোনো ভুল মানুষের প্রেমে পড়বে না।  

সব বলা শেষ হওয়ার পর আমি মেয়েটিকে জিজ্ঞেস করলাম, “আচ্ছা, আপনি সব বুঝতে পেরেছেন তো?”  
	— হ্যাঁ, পেরেছি।  
	আমার দিকে একরকম অবাক দৃষ্টিতে তাকিয়ে উত্তর দিলো মেয়েটি।  
.  
	— তাহলে কি আমি সফল হয়েছি আপনার মন ভালো করতে?  
	— হ্যাঁ।  
	এখনও মেয়েটি আমার দিকে সেই অবাক দৃষ্টিতেই তাকিয়ে আছে।  
.  
	আমি মেয়েটিকে বিদায় জানাবার উদ্দেশ্যে বললাম, “আচ্ছা, আজ তাহলে উঠি। অনেক কথাই তো হলো।”  
	— আমাদের কি আর কখনও দেখা হবে না?  
	প্রশ্ন করলো মেয়েটি।  
.  
	— জানি না। তবে আমি ভবঘুরে মানুষ, সবসময় এদিক ওদিক ঘুরে বেড়াই। হয়তো আবারও দেখা হতে যেতে পারে।
	— আপনার নামটা তো বললেন না।  
	— পৃথিবীটা তো একটা নাট্যমঞ্চ, আর জীবন হচ্ছে নাটক। আর কোনো নাটকে কোনো তত্ত্বকে রূপ দেওয়া হলে তাকে রূপক বলে। আমি যেহেতু জীবন নামের এই নাটকের একটা দৃশ্যে ভালোবাসার রঙ নামক একটা তত্ত্বকে উপস্থাপন করলাম, সেহেতু ধরে নিন আমি ‘রূপক’।  
.  
	কথাটা বলে একটু ঠান্ডা হাসি হাসলাম। কেন জানি মনে হচ্ছিলো আরও কিছুক্ষণ মেয়েটির পাশে বসে থাকি। কথা বলি।  
.  
	মেয়েটি বললো, “আমার নামটা জিজ্ঞেস করবেন না?”  
	তাঁর চোখেমুখে এখনও সেই অবাক দৃষ্টি।  
	— তার আর কোনো প্রয়োজন নেই। কিছু কিছু ঘটনায় নাম জানার প্রয়োজন হয় না, কিন্তু মানুষগুলোকে আজীবন মনে থেকে যায়। ধরে নিন এই ঘটনাটাও তেমন। তাছাড়া আপনার সম্পর্কে তো সবটা জানা হলো না, তাই আপনার আপত্তি না থাকলে আমি আপনাকে ‘অপরিচিতা’ নামে মনে রাখবো। কেমন?  
.  
	মেয়েটি হালকা হেসে বললো, “আচ্ছা।”  
.  
 
তারপর আমি মেয়েটিকে বিদায় জানিয়ে চলে এলাম।    

কিন্তু সেদিন সেই মেয়েটিকে ভালোবাসার রঙ চেনাতে গিয়ে, তাঁর মন ভালো করতে গিয়ে, আমি তাঁর চোখে যে ভালোবাসা দেখেছিলাম, তা আমি কোনোদিনও ভুলতে পারবো না। আর ওইটুকু সময়ের ভেতর যে কীভাবে একটা মেয়েকে এতটা ভালোবেসে ফেললাম, প্রেমে পড়ে গেলাম, তার কারণ আমি আজও খুঁজে পাইনি। তবে আমি নিশ্চিত, সে আজও আসবে। আজকের এই পহেলা ফাল্গুনে, এই বসন্তে সে ঠিক আসবে। রবীন্দ্র সরবোরের সেই জায়গাটাতে সে আবারও অপেক্ষা করবে। তবে অন্য কারও জন্য নয়। শুধুমাত্র আমার জন্য। কিন্তু আমি যাবো না। কারণ ভালোবাসার মানুষের খুব কাছে যেতে নেই।

~ [সৌরভ হালদার](https://facebook.com/sourobook)
