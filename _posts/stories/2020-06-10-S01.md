---
title: অভ্যেস
date: 2020-06-10 17:00:00 +0600
permalink: /story/obhyesh/
share-img: "https://avatars.githubusercontent.com/u/79139832"
tags: [Short Story]
description: নেশা বা ভালোবাসা বলে কিছু নেই। যা আছে তার সবটাই অভ্যাস
---

আমার আর ইরার সম্পর্কের এক বছর পূর্ণ হলো আজ। তাই আমি আর ইরা ঘুরতে এসেছি সেই লেকের ধারটাতে। যেখানে আমি ওকে প্রপোজ করেছিলাম, যেখান থেকে আমাদের সম্পর্কটা শুরু হয়েছিলো।  
.  
ইরা আর আমি এখন সেই বট গাছটার নিচে বসে আছি। যে বট গাছের নিচে আমি এক বছর আগে গোলাপ হাতে ইরার জন্য অপেক্ষা করেছিলাম।  
.  
ইরা বাদাম খেতে খুব ভালোবাসে, তাই ওর জন্য বাদাম কিনে এনেছি। ও এখন মনের আনন্দে বাদাম খাচ্ছে আর আমাকে পুরোনো দিনের কথাগুলো বলছে। আমি চুপচাপ ওর কথা শুনছি, বেশ ভালোই লাগছে পুরোনো কথাগুলো শুনতে।  
.  
আমি সিগারেট ছাড়া এক মুহূর্তও থাকতে পারি না। তাই ইরার কথা শুনতে শুনতে চট করে একটা সিগারেট জ্বালিয়ে দিলাম। ইরা অবশ্য সিগারেট খাওয়া একদমই পছন্দ করে না—আমাকে বেশ কয়েকবার নিষেধও করেছে। এখন সিগারেট জ্বালাতে দেখে ইরা আমার দিকে কিছুটা রাগান্বিত দৃষ্টিতে তাকালো এবং ছোট্ট করে একটা ধমক দিয়ে বললো, “তুমি আবারও সিগারেট খাচ্ছো! তোমাকে না আমি নিষেধ করেছি! এখনই সিগারেট ফেলে দাও।”  
	— আচ্ছা আর খাবো না, এটাই শেষ।  
	সিগারেটটা না ফেলে বরং ফুঁকতে ফুঁকতেই কথাটা বললাম।  
.  
	— তুমি আগেও অনেকবার এমন বলেছো। কিন্তু তাও সিগারেট খাওয়া বাদ দাওনি। তুমি এখনই সিগারেটটা ফেলে দাও, আর প্রমিজ করো—আর কখনও সিগারেট খাবে না।  
	— আচ্ছা বাবা, আস্তে আস্তে ছেড়ে দেবো।  
	— আবার আস্তে আস্তে কেন? তুমি প্রমিজ করো আজকের পর থেকে আর একটাও সিগারেট খাবে না।  
	— না না, আমি এখন প্রমিজ টমিজ করতে পারবো না।  
	— কেন পারবে না?  
	— কারণ আজকেই সিগারেট ছেড়ে দেওয়া আমার পক্ষে সম্ভব না। তাই আমি মিথ্যে প্রমিজ করতে পারবো না। তাছাড়া আমি তো বললামই যে আস্তে আস্তে ছেড়ে দেবো।  
	— ওহ, তুমি আমার জন্য এইটুকু করতে পারবে না? আমার থেকে তোমার কাছে সিগারেটের নেশাই বড় হয়ে গেলো! আচ্ছা তোমার কোনো প্রমিজ করা লাগবে না। তুমি বরং তোমার সিগারেট নিয়েই থাকো। প্রমিজ করতে—যদি ভালোবাসতে তাহলে ঠিকই প্রমিজ করতে।  
	বেশ রেগে গিয়ে কথাটা বললো ইরা।  
.  
	— তুমি অযথাই ভুল আমাকে বুজছো ইরা!  
	— হ্যাঁ, আমি তো সবসময়ই ভুল বুঝি আর তুমি সবসময়ই ঠিক।  
	— রাগ করছো কেন? আমি কি একবারও বলেছি, সিগারেট খাওয়া ছাড়বো না? আমি তো বললাম, আস্তে আস্তে ছেড়ে দেবো। তুমি শুধু শুধুই নিজের মাথাটা গরম করছো। আজকের দিনে এমন রাগারাগি করো না প্লিজ।  
	বেশ নরম গলায় ইরাকে বললাম কথাটা। ইরা এখন একটু শান্ত হয়ে আমার দিকে একটা প্রশ্ন ছুঁড়ে দিলো, “সিগারেটে কী এমন আছে যার জন্য তুমি আমাকে প্রমিজ করতে পারছো না? আর এই ছাইপাঁশগুলো খেয়ে তুমি কী মজা পাও, বলো তো?  
.  
	আমি হালকা হেসে বললাম, “তোমার প্রশ্নের উত্তর আমি দিচ্ছি। তবে তার আগে তুমি আমার একটা প্রশ্নের উত্তর দাও তো।  
	— কী প্রশ্ন? বলো।  
	— তুমি আমাকে কতদিন ধরে ভালোবাসো?  
	— পুরো এক বছর।  
	— আচ্ছা, তাহলে শোনো—আজকের পর থেকে তুমি আর আমাকে ভালোবাসবে না।  
	— আজব! এটা কীভাবে সম্ভব? এটা সম্ভব না।  
	— কেন সম্ভব না?  
	— একদিনে কি ভালোবাসা ছেড়ে দেওয়া যায়?  
	— একদম তাই। তাহলে তুমিই বলো, দীর্ঘ ৯ বছরের অভ্যেসটাকে আমি একদিনে কীভাবে পালটে ফেলি?
	ইরা বেদম চটে গেছে। মুখ কালো হয়ে গেছে মেঘের মতো।  
.  
	— ওহ, ভালোবাসার সাথে তুমি ওই বাজে নেশার তুলনা করছো?  
	খানিকটা রাগমাখা সুর নিয়ে ইরা কথাটা বললো।  
.  
	— না না, তুলনা করবো কেন?  
	— তাহলে এটা বললে কেন?  
	— কী বললাম?  
	— এই যে, সম্পর্কের বয়স আর তোমার নেশার বয়সের তুলনা করলে। তার মানে তো আমাদের দু’জনের সম্পর্কের চেয়ে তোমার কাছে তোমার আর সিগারেটের সম্পর্কটাই বেশি আপন।  
	— না না ইরা, তুমি আবার ভুল বুজছো।  
	— উহুম, আমি ঠিকই বুঝেছি।
	ইরা মুখ ফুলিয়ে বসে আছে। আমার সাথে কথা বলছে না।  
.  
	— তোমাকে কয়েকটা কথা বলি একটু মন দিয়ে শোনো।  
	কথাটা আমি ইরাকে বললাম।  
.  
	— হুম।  
	— তুমি জানো, পৃথিবিতে আসলে নেশা বা ভালোবাসা বলে কিছু নেই?  
	— মানে, কী যা তা বলছো? এসব ছাইপাঁশ খেয়ে তোমার মাথাটাও গেছে দেখছি!  
	— হ্যাঁ, পৃথিবিতে আসলে নেশা বা ভালোবাসা বলে কিছু নেই। যেটা আছে সেটা হচ্ছে অভ্যেস। এই অভ্যেসকেই আমরা একেক সময় একেক নামে ডাকি। যেমন কখনও নেশা, আবার কখনও ভালোবাসা।  
	— তোমার কথা ঠিক বুঝলাম না।  
	— আচ্ছা বুঝিয়ে বলছি। এই যে তোমাকে আমি বললাম, কাল থেকে আমাকে আর ভালোবাসবে না। তুমি কী বললে? তুমি বললে এটা সম্ভব না। এর কারণটা কি বুঝতে পারছো এখন?  
	— হ্যাঁ, কারণ আমি তোমাকে ভালোবাসি তাই।  
	— না, কারণটা হচ্ছে আমার সাথে কথা বলা, আমার খোঁজ নেওয়া, আমার সাথে সময় কাটানো, এসবই তোমার অভ্যেসে পরিণত হয়েছে। আর এই অভ্যেসকেই তুমি ভালোবাসা বলো। তুমি চাইলে এটাকে নেশাও বলতে পারো।  
	আর অভ্যেস ভালো কিংবা খারাপ যাই হোক না কেন, সেই অভ্যেসটাকে চট করে পালটে ফেলা যায় না। অনেক কষ্টে আস্তে আস্তে সেই অভ্যেস থেকে বেরিয়ে আসতে হয়। নতুন করে আলাদা অভ্যেস বানিয়ে নিতে হয়। সিগারেট খাওয়াও আমার একটা অভ্যেস। এবং সেটা নিঃসন্দেহে খারাপ অভ্যেস। কিন্তু অভ্যেসই তো! এক নিমিষে কীভাবে সেটাকে পালটে ফেলি বলো?  
.  
	ইরা চুপ করে আছে। কথা বলছে না।  
.  
	— কী হলো?  
	— কিছু না। তুমি বলতে থাকো।  
	কথাটা বলে আমার কাঁধে মাথা রাখলো ইরা।  
.  
	— আর কী বলবো? এই আর কী। তবে এখন বুঝলে তো আমি কেন প্রমিজ করিনি? কারণ আমি তোমাকে মিথ্যে প্রমিজ করে ঠকাতে চাইনি। মিথ্যে বলে লোক ঠকিয়ে যে ভালোবাসা হয় সেটাকে ভালোবাসা বলে না। আমার ভাষায় সেটাকে সবচেয়ে জঘন্য অভ্যেস বলে। বুঝলে?  
	— হুম।  
	— আর তুমি দেখো—আমি আস্তে আস্তে ঠিক সিগারেট খাওয়া ছেড়ে দেবো। নতুন করে একটা অভ্যেস বানিয়ে নেবো, শুধু তোমার জন্য।  
.  
	কথাটা বলে আমি আবারও একটা সিগারেট ধরিয়ে ইরার সাথে গল্প করতে লাগলাম। কিন্তু এবার আর ইরা আমাকে বাঁধা দিলো না। আমার উপর রাগ করলো না।

~ [সৌরভ হালদার](https://facebook.com/sourobook)
